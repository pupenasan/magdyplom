# 2. Мета і завдання виконання кваліфікаційної роботи

Атестація випускників освітньої програми "Комп’ютерні технології та програмування в автоматизованих системах управління» спеціальності G7 «Автоматизація, комп’ютерно-інтегровані технології та робототехніка» проводиться у формі публічного захисту кваліфікаційної магістерської роботи і завершується видачею документу встановленого зразка про присудження йому ступеня магістра із присвоєнням кваліфікації: Магістр з автоматизації, комп’ютерно-інтегрованих технологій та робототехніки.

**Мета виконання роботи** - продемонструвати такі знання, вміння та навички зі спеціальності, які показують його володіння сучасними методами та засобами для аналізу, синтезу, проєктування, налагодження, модернізації та експлуатації систем автоматизації технологічних процесів та виробництв і робототехнічних комплексів; комп'ютерно-інтегрованими технологіями; розроблення компонентів інтелектуальних систем керування; методологією наукових досліджень об’єктів керування та систем автоматизації складних організаційно-технічних об’єктів.

Кваліфікаційна робота має продемонструвати здатність випускника розв’язувати складні задачі і проблеми автоматизації та комп’ютерно-інтегрованих технологій на основі досліджень та/або здійснення інновацій за невизначених умов і вимог. Кваліфікаційна робота не повинна містити академічного плагіату, фабрикації, фальсифікації. Кваліфікаційна робота має бути оприлюднена на офіційному сайті закладу вищої освіти або його підрозділу, або у репозитарії закладу вищої освіти.

Завдання магістерської роботи включають в себе але не обмежуються: 

1. Виконати аналіз доступних джерел щодо сучасних проблем та підходів до їх вирішення для вибраного об'єкту та технологічного комплексу.
2. Формування задач, які ставляться розроблювальною системою.  
3. Виконати аналіз цільового об’єкта та обґрунтувати вибір методів, засобів і технологій, що застосовуються для створення або модернізації системи автоматизації чи робототехнічного комплексу.
4. Розробити структурну модель виробництва або інфраструктурного об’єкта, що дозволяє виконати синтез алгоритмів керування або технічних рішень.
5. Розробити проєктні загальноструктурні рішення для системи керування виробництвом або інфраструктурним об'єктом, включно з вибором апаратних засобів, побудовою архітектури, функціональних схем, алгоритмів та програмного забезпечення.
6. За необхідності зробити математичне моделювання частини об'єкту у відповідності до індивідуального завдання. 
7. Розробити проєктні рішення щодо розроблювальної підсистеми у відповідності до індивідуального завдання.
8. Розробити ключові частини програмних компонентів системи, для PLC, SCADA/HMI, засобів інтеграції та обміну даними, елементи інтелектуальних систем керування, промислового інтернету речей чи цифрових двійників у відповідності до індивідуального завдання.
9. Оформити результати дослідження у вигляді кваліфікаційної магістерської роботи та підготуватися до її публічного захисту.
10. Виконати захист кваліфікаційної роботи.

