# 8. Політика щодо академічної доброчесності

У своїй діяльності учасники освітнього процесу керуються Кодексом академічної етики, затвердженим Конференцією трудового колективу університету у квітні 2019 року, яким визначені морально-етичні норми, правила і принципи, що регулюють міжособистісні відносини учасників освітнього процесу, в тому числі дотримання ними принципів академічної доброчесності.

Дія Кодексу академічної етики Університету поширюється на усіх учасників освітнього процесу в Університеті. 

Відповідно до п. 3.1.2. Кодексу, здобувачі вищої освіти повинні дотримуватися академічної доброчесності в освітньому процесі та науковій діяльності, самостійно виконувати навчальні завдання поточного та підсумкового контролю результатів навчання, робити посилання на джерела інформації в разі використання почерпнутих із них ідей, розробок, тверджень, відомостей, дотримуватися норм законодавства про авторське право й суміжні права, надавати достовірну інформацію про результати власної навчальної (наукової, творчої) діяльності, використані методики досліджень і джерела інформації.

Здобувачі вищої освіти у своїй діяльності повинні:

- дотримуватися вимог чинного законодавства, внутрішніх правил та положень Університету;
- дотримуватися академічної дисципліни в освітньому процесі;

- відповідально виконувати вимоги освітньої програми (індивідуального навчального плану за його наявності), дотримуючись принципу академічної доброчесності для досягнення результатів навчання, передбачених стандартами освіти;
- виявляти сумлінність, активність та відповідальність у процесі формування глибоких професійних знань, розвивати творчий підхід у набутті умінь та фахових компетенцій.

Дотримання академічної доброчесності здобувачами вищої освіти полягає у наступному:

- дотримання академічної доброчесності здобувачами освіти в освітньому процесі та науковій діяльності;

- самостійне виконання навчальних завдань, завдань поточного та підсумкового контролю результатів навчання;

- посилання на джерела інформації в разі використання почерпнутих із них ідей, розробок, тверджень, відомостей;

- дотримання норм законодавства про авторське право й суміжні права;

- надання достовірної інформації про результати власної навчальної (наукової, творчої) діяльності, використані методики досліджень і джерела інформації.

За порушення академічної етики здобувач може бути притягнутий до академічної відповідальності в порядку визначеному Кодексом академічної етики Університету.

Регламент перевірки на академічний плагіат кваліфікаційних робіт здобувачів, рукописів дисертацій та монографій, рукописів статей, поданих до опублікування у періодичних наукових виданнях, в НУХТ, схвалений рішенням Вченої ради НУХТ від 03 червня 2020 року, протокол №10, передбачає таку перевірку за допомогою інтернет-сервісів відповідно до угод університету, зокрема, сервісу Unicheck (https://unicheck.com). Перевірка робіт може здійснюватися на основі внутрішньої бази документів університету, а саме – репозитарію кваліфікаційних робіт здобувачів, електронного наукового архіву НТБ тощо, а також відкритих Інтернет-ресурсів. Відповідно до Регламенту, значення показників оцінювання унікальності кваліфікаційних робіт здобувачів освіти, наведено в таблиці 8.1. Процедурі перевірки підлягають всі кваліфікаційні роботи здобувачів, які здобувають освітній ступінь бакалавра чи магістра.

Таблиця 8.1 – Показники оцінювання унікальності кваліфікаційних робіт

| Показник оцінювання унікальності | Унікальність, % до загального обсягу роботи | Рекомендована дія після першої перевірки                     |
| -------------------------------- | ------------------------------------------- | ------------------------------------------------------------ |
| Висока унікальність              | 85-100                                      | Текст вважається оригінальним і не потребує додаткових дій щодо запобігання неправомірним запозиченням. Передається на розгляд експертної групи |
| Середня унікальність             | 70-84                                       | Наявні окремі ознаки академічного плагіату. Слід пересвідчитись у наявності посилань на першоджерела для цитованих фрагментів. Передається на розгляд експертної групи, яка визначає необхідність повторної перевірки. |
| Низька унікальність              | 51-69                                       | Наявні певні ознаки академічного плагіату, але матеріал може бути прийнятий за умови доопрацювання з обов’язковою наступною перевіркою на унікальність |
| Неприпустимо низька унікальність | 50 та нижче                                 | Наявні істотні ознаки плагіату. Робота до розгляду не приймається |

Секретар екзаменаційної комісії (ЕК) є відповідальним за перевірку кваліфікаційних робіт здобувачів на академічний плагіат. 

Не менше, як за 2 місяці до початку атестації здобувачі освітніх ступенів мають бути попереджені про проведення перевірки на академічний плагіат готових до захисту робіт. Автор кваліфікаційної роботи не пізніше, ніж за один тиждень до засідання екзаменаційної комісії готує файл кваліфікаційної роботи у форматі, прийнятому для перевірки на плагіат і подає його відповідальному від випускової кафедри за перевірку на академічний плагіат. 